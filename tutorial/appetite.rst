.. _tut-intro:

*******************
Таны хорхойг хүргэе
*******************

Хэрэв та тооцоолуур дээр их хэмжээний ажил хийдэг бол автоматжуулчихмаар зарим нэг зүйлтэй таарч л байсан байх. Жишээ нь, олон тооны файлуудаас мэдээлэл хайж түүнийгээ орлуулах, эсвэл зургийн файлуудынхаа нэрийг солих зэргээр цэгцлэмээр санагдаж байсан уу. Эсвэл жижиг хэмжээний өгөгдлийн сан эсвэл тусгай зориулалт бүхий хэрэглээний програм, бүр энгийн тоглоом бичмээр санагдаж байсан байх.

Хэрэв та мэргэжлийн програм хангамж хөгжүүлэгч бас хэд хэдэн Си/Си++/Жава сангуудтай ажилладаг бөгөөд хэвийн үргэлжилсэн бичих/эмхэтгэх/турших/дахин эмхэтгэх гэсэн мөчлөг нь хэт удаан санагдах үе байдаг байх. Эсвэл ийм төрлийн сангуудад зориулсан туршилтын цуглуулга бичиж байгаа бөгөөд туршилтын код бичих нь залхмаар ажил мэт санагдах үед. Эсвэл өргөтгөлийн хэл ашиглах шаардлагатай програм бичсэн бөгөөд програмдаа цоо шинэ хэл зохиох бас түүнийгээ хэрэгжүүлэхийг хүсэхгүй байгаа бол.

Пайтон танд л зориулсан хэл юм.

Өмнөх зүйлсийн заримыг хийхэд Юникс бүрхүүлийн скрипт эсвэл Виндовс батч файл бичиж болох ч бүрхүүлийн скрипт нь файлуудыг ийш тийш зөөх болон текстэн өгөгдлийг өөрчлөхөд маш сайн тохирохоос график интерфэйс бүхий програм эсвэл тоглоомонд үнэхээр тохиромжгүй. Эсвэл Cи/Си++/Жава програм бичиж болох ч эхний ноорог програмыг ч хөгжүүлэхэд маш их хугацаа шаарддаг. Пайтоныг хэрэглэхэд маш энгийн, Виндовс, Мак ОС Икс, болон Юникс үйлдлийн системүүд дээр ашиглах боломжтой бас ажлыг хурдан шуурхай гүйцэтгэхэд тань туслах болно.

Пайтон хэл нь ашиглахад хялбар, гэхдээ бүрхүүлийн скрипт эсвэл батч файлын хийдгээс илүү том програм бичихэд зориулсан хавьгүй илүү бүтэц, дэмжлэг бүхий жинхэнэ програмчлалын хэл юм.

Нөгөө талаас Си хэлтэй харьцуулбал хавьгүй илүү алдаа шалгах боломжтой, дээрээс *маш өндөр түвшний хэл*ний хувьд уян хатан массив болон толь зэрэг өндөр түвшний өгөгдлийн төрлүүдийг өөртөө агуулдаг. Түүний ерөнхий өгөгдлийн төрлүүдийн тусламжтайгаар Awk, бүр Perl-с хавьгүй илүү хүрээний асуудлуудыг шийдэхэд Пайтоныг ашиглаж болохоос гадна олон зүйлсийг эдгээр хэл дээр хийсэнтэй адил хялбар хийх боломжтой.


Пайтон нь танд өөрийн програмыг бусад програмуудад дахин ашиглаж болохуйц модуль болгон хуваах боломжийг олгодог. Мөн та өөрийн програмын суурь болгон ашиглах эсвэл Пайтон програмчилж сурахдаа жишээ болгон ашиглах их хэмжээний стандарт модулийн цуглуулгатай. Тэдгээрийн зарим нь оролт гарал, системийн дуудлага, сокет болон Tk зэрэг хэрэглэгчийн график интерфэйс үүсгэх боломжуудыг олгодог.

Пайтон нь хэлмэрчлэгддэг хэл тул эмхэтгэх болон холбох шаардлагагүй учир програм хөгжүүлэлтэд тодорхой хэмжээнд таны цаг хэмнэнэ. Хэлмэрчлэгчийг интерактив хэлбэрээр ашиглах боломжтой ба хэлний боломжуудыг турших, ганц удаагийн програм эсвэл програмын хөгжүүлэлтийн шатанд ажиллагааг туршихад илүү хялбар болгодог. Мөн гар доорх тооны машин ч болно.

Пайтон хэл нь програмыг хэмжээ багатай бас хялбар уншигдахаар бичих боломжийг олгодог. Пайтон дээр бичигдсэн програм нь дараах үндэслэлээр Си, Си++ болон Java дээр бичигдсэн ижилхэн програмаас хамаагүй богино байдаг. Үүнд:

* өндөр түвшний өгөгдлийн төрөл нь хэцүү үйлдлүүдийг ганц илэрхийллээр хийх боломж олгодог.

* илэрхийллүүдийг бүлэглэхдээ эхлэх болон төгсөх угалзан хаалж бус догол мөрийг ашиглана.

* хувьсагч, аргумент зарлах шаардлагагүй.

Пайтонг *өргөтгөх боломжтой*: хэрэв та Си хэл дээр програмчилж чаддаг бол интерпретерт шинэ функц эсвэл модуль нэмэх, мөн чухал үйлдлүүдийг дээд хурдаар гүйцэтгэх эсвэл зөвхөн хоёртын хэлбэрт буй сангуудыг Пайтон програмд холбох нь хялбар. 

Та нэгэнт холбогдох юм бол Пайтон интерпретерийг Си дээр бичигдсэн програмд холбож програмын өргөтгөл эсвэл програмдаа тушаалын хэл болгон ашиглах боломжтой.

Сонирхуулахад, энэ хэл нь БиБиСи-гийн "Монти Пайтоны Нисдэг Цирк" шоугаар нэрлэгдсэн бөгөөд хэвлээр явагчидтай огт холбоогүй юм. Монти Пайтоны егөөдлүүдийг ашиглах нь зөвшөөрөгдөхөөс гадна, сайшаагдах болно.

Одоо л Пайтон таны сонирхлыг татаж, цааш дэлгэрүүлж үзэхийг хүсч байгаа байх. Ямарваа хэлийг сурах шилдэг арга нь түүнийг хэрэглэх тул энэ сурах бичиг таныг унших явцдаа Пайтон интерпретерээр тоглохыг урьж байна.

Дараагийн бүлэгт интерпретерийн дотоод ажиллагааг тайлбарласан байгаа. Хэдийгээр энэ нь хийсвэр мэдээлэл мэт боловч дараагийн бүлгүүд дэх жишээнүүдийг туршихад нэн шаардлагатай юм.

Энэ сурах бичиг нь Пайтон хэл, түүнийн системийн төрөл бүрийн боломжуудыг жишээгээр танилцуулах болно. Бид энгийн илэрхийллүүд болон өгөгдлийн бүтэцтүүдээр эхэлж функц болон модулиудыг үзээд, төгсгөлд нь exception болон хэрэглэгчийн класс зэрэг нарийн ойлголтуудыг үзэх болно.
